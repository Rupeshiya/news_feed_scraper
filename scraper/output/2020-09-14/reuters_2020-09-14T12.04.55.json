{"authors": ["Reuters Staff"], "body": "Banconote di dollaro Usa. 7 novembre 2016 REUTERS/Dado Ruvic\n\nLONDRA (Reuters) - Il dollaro perde terreno contro le principali valute, con una serie di operazioni societarie che ha sollevato il \u2018mood\u2019 dei mercati azionari a livello globale e gli investitori che guardano a una settimana densa di appuntamenti, tra cui il meeting Fed e la nomina del nuovo premier giapponese.\n\nIl Parlamento britannico si appresta a discutere un disengno di legge che, per ammissione del governo, viola i termini dell\u2019accordo di divorzio dall\u2019Ue. La sterlina tuttavia tiene intorno a +0,6% contro il dollaro dopo la sua settimana peggiore da marzo.\n\nLa riunione della Federal Reserve di questa settimana sar\u00e0 la prima da quando il presidente Jerome Powell ha annunciato un cambio di strategia sull\u2019inflazione, impegnandosi di fatto a tenere i tassi di interesse pi\u00f9 bassi per un periodo pi\u00f9 lungo.\n\n\u201cCi sar\u00e0 pressione sulla Fed perch\u00e9 sostenga i nuovi obiettivi con qualche azione\u201d, commenta Lee Hardman, strategist di MUFG, sottolineando che l\u2019inflazione resta ben al di sotto del target.\n\nNelle aspettative, spiega Hardman, la Fed potrebbe dire che i tassi saranno fermi per 3-4 anni.\n\nL\u2019euro scambia a 1,1870 dollari, in rialzo dello 0,2%.\n\nSale intanto lo yen, che ha toccato 105,92 contro il biglietto verde, massimo da cinque giorni, mentre in Giappone Yoshihide Suga \u00e8 stato designato alla guida del partito Ldp al governo e mercoled\u00ec potrebbe essere eletto primo ministro. Suga si \u00e8 impegnato a portare avanti la politica di Shinzo Abe.", "current_date": "2020-09-14 22:44:49.246428", "publish_date": "2020-09-14", "publish_datetime": "2020-09-14 12:04:55+00:00", "publish_time": "12:04:55", "source": "reuters", "title": "Forex, dollaro gi\u00f9 mentre migliora clima mercato azionario, occhi su Fed", "topics": ["fed", "gi\u00f9", "il", "mentre", "clima", "su", "ha", "mercato", "dollaro", "da", "che", "di", "del", "migliora", "occhi", "settimana", "la", "forex"]}