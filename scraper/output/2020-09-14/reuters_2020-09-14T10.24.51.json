{"authors": ["Reuters Staff"], "body": "MILANO/LONDRA (Reuters) - L\u2019operatore di borsa svizzero Six ha fatto l\u2019offerta pi\u00f9 alta per Borsa Italiana, posizionandosi davanti alla francese Euronext e la tedesca Deutsche Boerse.\n\nUn gruppo di persone osserva il palazzo della Borsa di Milano. Italia, 18 marzo 2013 REUTERS/Alessandro Garofalo (ITALY - Tags: BUSINESS)\n\nLo hanno riferito due fonti a conoscenza della questione.\n\nLe tre offerte hanno valutato Borsa Italiana tra 3,5 miliardi di euro e 4 miliardi di euro, ha detto una delle fonti.\n\nLondon Stock Exchange (Lse), che ha acquistato Borsa Italiana nel 2007 per 1,6 miliardi di euro, sta valutando la sua cessione per soddisfare requisiti antitrust legati all\u2019acquisizione da 27 miliardi di dollari del colosso dei dati Refinitiv.\n\nLa mossa ha posto il gruppo Borsa Italiana al centro di un potenziale riassetto del settore europeo.\n\nLse e Six non hanno commentato.\n\nSix \u00e8 diventato il terzo pi\u00f9 grande operatore di borsa in Europa per fatturato dopo aver completato un\u2019acquisizione da 2,57 miliardi di euro della rivale spagnola Bme all\u2019inizio di quest\u2019anno.\n\nLa borsa svizzera \u201c\u00e8 molto determinata\u201d nella gara per Borsa, ha spiegato un\u2019altra fonte, aggiungendo che Six non vede necessit\u00e0 di allearsi con un partner italiano o appartenente alla zona euro dal momento che la sua offerta \u00e8 completamente finanziata.\n\nLa fonte ha aggiunto che Six \u00e8 disposta a discutere la governance di Borsa con le autorit\u00e0 italiane ed \u00e8 pronta a replicare nell\u2019operazione italiana lo stesso schema usato per Bme, che \u00e8 guidata da un Ceo spagnolo ed \u00e8 rappresentata nel consiglio della capogruppo.\n\nLa borsa francese Euronext ha confermato oggi di aver presentato un\u2019offerta non vincolante per la borsa di Milano in consorzio con Cassa depositi e prestiti (Cdp) e Intesa Sanpaolo.\n\n\u201cQuesto progetto di trasformazione posizionerebbe in modo efficace il nuovo gruppo per ... proseguire nella creazione dell\u2019infrastruttura dell\u2019Unione dei mercati dei capitali in Europa, sostenendo allo contempo le economie locali,\u201d si legge in una nota di Euronext.\n\nRoma vorrebbe avere voce in capitolo sulla strategia e la gestione futura di Borsa e vede con favore Euronext, hanno detto alcune fonti.\n\nIl ministro dell\u2019Economia italiano Roberto Gualtieri ha tenuto colloqui sul futuro della Borsa con il presidente di Euronext Stephane Boujnah in un incontro privato a Roma tenuto la scorsa settimana.\n\nAnche la tedesca Deutsche Boerse ha presentato un\u2019offerta, nel tentativo di espandersi in tutta Europa dopo il fallimento della fusione con la Lse nel 2017.", "current_date": "2020-09-14 22:44:49.373510", "publish_date": "2020-09-14", "publish_datetime": "2020-09-14 10:24:51+00:00", "publish_time": "10:24:51", "source": "reuters", "title": "Borsa Italiana, offerta Six davanti alle altre per valutazione - fonti", "topics": ["fonti", "alle", "valutazione", "il", "davanti", "altre", "ha", "italiana", "borsa", "di", "\u00e8", "della", "miliardi", "euro", "la", "offerta"]}