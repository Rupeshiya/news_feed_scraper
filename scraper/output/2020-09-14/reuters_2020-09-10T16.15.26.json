{"authors": ["Giuseppe Fonte", "Pamela Barbaglia"], "body": "Il logo Intesa Sanpaolo a Milano. REUTERS/Stefano Rellandini\n\nROMA/LONDRA (Reuters) - Intesa Sanpaolo \u00e8 entrata nel consorzio formato dall\u2019operatore di borsa francese Euronext e da Cassa depositi e prestiti per proporre un\u2019offerta congiunta per Borsa Italiana in vista della scadenza fissata per domani.\n\nLo riferiscono a Reuters due fonti.\n\nL\u2019indiscrezione giunge dopo che il ministro delle Finanze italiano Roberto Gualtieri ha avuto un colloquio sul futuro della Borsa di Milano con l\u2019AD di Euronext Stephane Boujnah, durante un incontro privato avvenuto ieri a Roma.\n\nRoma preferirebbe vedere il consorzio di Euronext prevalere nelle trattative con il London Stock Exchange, che ha preso il controllo di Borsa Italiana nel 2007 e che ora sta cercando di venderla per rispondere in parte ai rimedi normativi necessari per completare l\u2019acquisizione di Refinitiv, in un deal del valore di 27 miliardi di dollari.\n\nIntesa Sanpaolo, Euronext e il Tesoro non hanno commentato.\n\nSul sito www.reuters.it le altre notizie Reuters in italiano. Le top news anche su www.twitter.com/reuters_italia", "current_date": "2020-09-14 22:44:49.685333", "publish_date": "2020-09-10", "publish_datetime": "2020-09-10 16:15:26+00:00", "publish_time": "16:15:26", "source": "reuters", "title": "Intesa Sanpaolo si unisce a consorzio Euronext in lizza per Borsa Italiana - fonti", "topics": ["intesa", "fonti", "le", "sanpaolo", "il", "consorzio", "si", "unisce", "lizza", "italiana", "euronext", "borsa", "di", "che", "milano", "italiano", "nel"]}