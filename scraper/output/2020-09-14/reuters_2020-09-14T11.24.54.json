{"authors": ["Reuters Staff"], "body": "MILANO, 14 settembre (Reuters) - Piazza Affari si muove incerta, con gli indici marginalmente negativi, facendo leggermente peggio rispetto all\u2019andamento delle altre borse europee.\n\nL'ingresso della Borsa di Milano. 10 dicembre 2012 REUTERS/Stefano Rellandini\n\nIl sentiment sui mercati \u00e8 sostenuto dalle rinnovate speranze sul fronte del vaccino anti-Covid, alimentate dalla notizia del weekend che il gruppo farmaceutico AstraZeneca ha ripreso la sperimentazione clinica nel Regno Unito dopo che la scorsa settimana i test erano stati interrotti perch\u00e9 un volontario si era sentito male.\n\nInoltre, l\u2019andamento dei futures sul Nasdaq indica un forte rialzo all\u2019apertura nel pomeriggio dopo il pesante calo dei tecnologici nella seduta di venerd\u00ec scorso.\n\n\u201cQuesto continuo saliscendi degli indici Usa sta scuotendo i mercati e gli stessi investitori non sanno come muoversi\u201d, osserva un trader.\n\nBene l\u2019high tech che a Milano vede STM in progresso del 2% circa in un settore rinvigorito anche dalla notizia che Nvidia acquisir\u00e0 il designer di chip Arm dalla giapponese SoftBank per 40 miliardi di dollari, uno dei pi\u00f9 importanti accordi degli ultimi tempi nel mercato dei semiconduttori.\n\nNel settore farmaceutico Recordati in rialzo dello 0,5% circa. Diasorin -0,25%.\n\nAcquisti anche nel settore industriale e automotive con Leonardo in salita dell\u20191,8%, Fca a +0,4% e Pirelli < PIRC.MI> a +0,98%.\n\nFra le banche Intesa Sanpaolo e Unicredit in linea con l\u2019indice. Strappa Intermobiliare con un balzo del 12% circa.\n\nIl prezzo del barile sotto i 40 dollari zavorra il settore: Saipem in flessione dello 0,6%, mentre Eni cede l\u20191,6% dopo che Credit Suisse ha tagliato il rating a \u2018underperform\u2019 da \u2018neutral\u2019 con un target price ridotto a 9,2 euro.\n\nRibassi nel resto degli energetici con Enel e Snam in calo tra 0,9% e 1,1%.\n\nRitraccia Mediaset (-1,2%) dopo la recente corsa legata alle speculazioni di stampa sulle trattative con Vivendi per porre fine alla battaglia legale che dura da quattro anni. Calo pi\u00f9 marcato per Tiscali in flessione del 10% circa.\n\nInfine, prosegue il balzo di Acotel in salita del 6%.", "current_date": "2020-09-14 22:44:49.328033", "publish_date": "2020-09-14", "publish_datetime": "2020-09-14 11:24:54+00:00", "publish_time": "11:24:54", "source": "reuters", "title": "Borsa Milano piatta e senza spunti, bene Stm su attese Nasdaq, gi\u00f9 Tiscali", "topics": ["stm", "gi\u00f9", "settore", "su", "milano", "nasdaq", "piatta", "senza", "dei", "del", "dopo", "che", "la", "nel", "il", "tiscali", "borsa", "di", "spunti"]}