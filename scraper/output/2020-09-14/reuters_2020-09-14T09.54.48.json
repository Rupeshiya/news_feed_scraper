{"authors": ["Reuters Staff"], "body": "TOKYO/SAN FRANCISCO (Reuters) - Nvidia Corp ha annunciato che acquister\u00e0 Arm - designer di chip con sede nel Regno Unito - dalla giapponese SoftBank Group per un valore di 40 miliardi di dollari, in quella che \u00e8 un\u2019operazione destinata a rimodellare il panorama dei semiconduttori.\n\nLogo Nvidia fotografato a Los Angeles, California, Stati Uniti, 31 luglio 2017 REUTERS/Mike Blake\n\nLa vendita posiziona un fornitore vitale per Apple e altri in tutto il settore sotto il controllo di un singolo player e potrebbe dover fare i conti con le obiezioni dei regolatori e dei rivali di Nvidia, la pi\u00f9 grande societ\u00e0 statunitense produttrice di chip per capitalizzazione di mercato.\n\nA poche ore dall\u2019annuncio, alcuni critici si sono chiesti come Arm manterr\u00e0 un modello open source sotto la propriet\u00e0 degli Stati Uniti e in un momento contrassegnato da tensioni con la Cina.\n\nPer Softbank, la vendita segna un\u2019uscita anticipata da Arm, appena quattro anni dopo l\u2019acquisizione da 32 miliardi di dollari del gruppo tech. L\u2019AD del colosso giapponese Masayoshi Son ha ottimizzato il potenziale di Arm, ma sta tagliando le proprie partecipazioni in asset di rilievo per raccogliere liquidit\u00e0.\n\nNvidia pagher\u00e0 a SoftBank 21,5 miliardi di dollari in azioni e 12 miliardi di dollari in contanti, inclusi 2 miliardi di dollari alla firma. Il deal vedr\u00e0 SoftBank e il proprio Vision Fund da 100 miliardi di dollari, che detiene una partecipazione del 25% in Arm, acquisire una quota in Nvidia compresa tra il 6,7% e l\u20198,1%.\n\nIl Ceo di Nvidia, Jensen Huang, ha detto che l\u2019operazione, che dar\u00e0 impulso al gruppo di Santa Clara nell\u2019ambito dei chip per data center, \u00e8 \u201cfavorevole alla concorrenza\u201d. Il deal rappresenta \u201cla prima volta nella storia in cui il settore ha potuto vedere qualcosa che \u00e8 un\u2019alternativa reale\u201d al dominio di INTEL nel comparto, ha detto.\n\nArm non produce chip, ma ha creato un \u2018instruction set architecture\u2019 - la propriet\u00e0 intellettuale pi\u00f9 importante che \u00e8 alla base dei chip - su cui basa il design di \u2018computing core\u2019.\n\nArm concede in licenza il design e la tecnologia di chip prodotti dal gruppo a clienti come QUALCOMM, APPLE e SAMSUNG ELECTRONICS. I prossimi computer Mac di Apple utilizzeranno chip basati su Arm.\n\nIl gruppo britannico in base al deal non sar\u00e0 soggetto ai controlli sulle esportazioni statunitensi, spiega Huang.\n\nL\u2019operazione dovrebbe concludersi entro marzo 2022.\n\nSoftBank potrebbe ricevere ulteriori 5 miliardi di dollari in contanti o azioni a seconda delle prestazioni del designer di chip, con i dipendenti di Arm che dovrebbero essere pagati 1,5 miliardi di dollari in azioni Nvidia.", "current_date": "2020-09-14 22:44:49.638780", "publish_date": "2020-09-14", "publish_datetime": "2020-09-14 09:54:48+00:00", "publish_time": "09:54:48", "source": "reuters", "title": "Semiconduttori, Nvidia acquister\u00e0 Arm da SoftBank per 40 mld dlr", "topics": ["dlr", "nvidia", "il", "mld", "arm", "40", "ha", "dollari", "da", "semiconduttori", "chip", "di", "miliardi", "che", "acquister\u00e0", "la", "softbank"]}