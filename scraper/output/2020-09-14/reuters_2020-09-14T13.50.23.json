{"authors": ["Reuters Staff"], "body": "Bandiere dell'Unione europea fuori dalla sede di Bruxelles, 21 agosto 2020. REUTERS/Yves Herman\n\n(Reuters) - Diversi Paesi europei hanno iniziato a testare una piattaforma tecnologica che consentir\u00e0 alle app nazionali di contact tracing per il coronavirus di \u2018parlare\u2019 tra di loro per meglio affrontare la pandemia.\n\nLo ha annunciato la Commissione europea.\n\nBruxelles ha dato avvio a prove tra i server che supportano le app create da Italia, Repubblica Ceca, Danimarca, Germania, Irlanda e Lettonia - che condividono un design simile - e una nuova piattaforma per un mutuo scambio di dati.\n\n\u201cMolti Stati membri hanno messo in campo applicazioni nazionali di contact tracing e di allarme. \u00c8 giunto il momento di farle interagire tra loro\u201d, scrive in una nota il Commissario Thierry Breton.\n\n\u201cI viaggi e lo scambio personale sono il fulcro del progetto europeo e del mercato unico. La piattaforma faciliter\u00e0 tutto ci\u00f2 in questo periodo di pandemia e salver\u00e0 vite umane\u201d, prosegue Breton.\n\nLa piattaforma, che nasce da una partnership tra la tedesca SAP e Deutsche Telekom, consentir\u00e0 di registrare gli incontri tra persone mentre si trovano in viaggio all\u2019estero e di emettere notifiche di allarme nel caso in cui una di esse dovesse essere infetta.\n\nTale funzione di \u2018roaming\u2019 rappresenterebbe un extra per le app di localizzazione per smartphone basate su Bluetooth che ora funzionano solo all\u2019interno dei confini nazionali, con l\u2019obiettivo di rendere pi\u00f9 sicuro il rilancio dei viaggi e del turismo.", "current_date": "2020-09-14 22:44:49.035169", "publish_date": "2020-09-14", "publish_datetime": "2020-09-14 13:50:23+00:00", "publish_time": "13:50:23", "source": "reuters", "title": "Covid-19, Ue testa piattaforma per collegare app di contact tracing", "topics": ["app", "tracing", "il", "piattaforma", "contact", "ue", "covid19", "che", "di", "testa", "nazionali", "una", "tra", "del", "collegare", "la"]}