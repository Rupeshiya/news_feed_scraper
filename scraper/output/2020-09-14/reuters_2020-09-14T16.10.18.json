{"authors": ["Rania El Gamal", "Olesya Astakhova", "Ahmad Ghaddar"], "body": "Logo Opec davanti alla sede dell'organizzazione a Vienna, Austria, 6 dicembre 2019 REUTERS/Leonhard Foeger\n\nDUBAI/MOSCA/LONDRA (Reuters) - \u00c8 improbabile che l\u2019Opec e i Paesi alleati, tra cui la Russia, annuncino ulteriori tagli alla produzione di petrolio questa settimana, nonostante il calo dei prezzi.\n\n\u00c8 quanto riferito da alcune fonti, che hanno aggiunto che l\u2019organizzazione estender\u00e0 il periodo concesso ai Paesi membri quali Iraq e Nigeria per compensare la produzione in eccesso degli scorsi mesi.\n\nL\u2019Opec e i suoi alleati, gruppo conosciuto come Opec+, hanno implementato tagli alla produzione a partire da maggio allo scopo di sostenere i prezzi del petrolio dopo che la domanda globale \u00e8 crollata sulla scia della pandemia di coronavirus.\n\nNell\u2019ultima tornata di tagli, l\u2019Opec+ ha ridotto la produzione di 7,7 milioni di barili al giorno, circa l\u20198% della domanda globale, chiedendo contestualmente all\u2019Iraq e ad altri Paesi di estrarre a settembre minore quantit\u00e0 di petrolio rispetto alla quota stabilita a causa della produzione in eccesso registrata nei mesi di maggio, giugno e luglio.\n\nTre fonti Opec+ hanno detto che il gruppo estender\u00e0 probabilmente il periodo di compensazione a ottobre e novembre per permettere a questi Paesi di aderire al target.\n\nCinque fonti Opec+ hanno riferito che \u00e8 improbabile che la riunione in videoconferenza di gioved\u00ec del Comitato congiunto di monitoraggio ministeriale (Jmmc) raccomandi di modificare il target di produzione, nonostante la flessione dei prezzi del Brent sotto i 40 dollari al barile negli ultimi giorni.", "current_date": "2020-09-14 22:44:48.806961", "publish_date": "2020-09-14", "publish_datetime": "2020-09-14 16:10:18+00:00", "publish_time": "16:10:18", "source": "reuters", "title": "Opec+, improbabile nuovi tagli produzione in meeting settembre - fonti", "topics": ["opec", "improbabile", "fonti", "settembre", "tagli", "hanno", "meeting", "il", "produzione", "nuovi", "che", "di", "alla", "\u00e8", "la", "paesi"]}