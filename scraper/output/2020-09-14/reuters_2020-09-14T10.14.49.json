{"authors": ["Reuters Staff"], "body": "Il sole tramonta dietro a una pompa per l'estrazione del petrolio greggio nel bacino del permiano, Texas, Stati Uniti, 24 novembre 2019 REUTERS/Angus Mordant\n\nLONDRA (Reuters) - I prezzi del greggio sono in ribasso sui timori per la battuta d\u2019arresto della ripresa economica globale e il crollo della domanda di carburante, dopo che la Libia ha segnalato che metter\u00e0 fine al blocco durato mesi e riprender\u00e0 la produzione, aumentando cos\u00ec l\u2019offerta sul mercato.\n\nIntorno alle 11,20, i futures sul Brent cedono 37 centesimi, ovvero lo 0,37%, a 39,46 dollari al barile, mentre il greggio Usa (Wti) perde circa 40 centesimi, ovvero l\u20191,04%, a 36,94 dollari al barile.\n\nEntrambi i contratti hanno archiviato la scorsa settimana in ribasso, perdendo terreno per la seconda settimana consecutiva.\n\nIn Libia, il comandante Khalifa Haftar si \u00e8 impegnato a porre fine a un blocco degli impianti petroliferi che dura da mesi, una mossa che far\u00e0 aumentare le forniture sul mercato, sebbene non sia chiaro se i giacimenti petroliferi e i porti riprenderanno l\u2019operativit\u00e0.\n\nL\u2019Organizzazione dei paesi esportatori di petrolio (Opec) e gli alleati, gruppo noto come Opec+, si riunir\u00e0 il 17 settembre per discutere del rispetto dei forti tagli alla produzione, sebbene gli analisti non si aspettino ulteriori riduzioni.\n\nNel frattempo, la tempesta tropicale Sally ieri si \u00e8 rafforzata nel Golfo del Messico a ovest della Florida ed \u00e8 ora destinata a diventare un uragano di categoria 2. La tempesta sta interrompendo la produzione di petrolio per la seconda volta in meno di un mese dopo che l\u2019uragano Laura si \u00e8 abbattuto sull\u2019area.\n\nIn genere il petrolio sale quando la produzione viene interrotta, ma con l\u2019aggravarsi della pandemia di coronavirus i timori legati alla domanda sono in primo piano, mentre le forniture globali continuano a salire. Gli Stati Uniti sono il maggior consumatore e produttore mondiale di petrolio.", "current_date": "2020-09-14 22:44:49.467346", "publish_date": "2020-09-14", "publish_datetime": "2020-09-14 10:14:49+00:00", "publish_time": "10:14:49", "source": "reuters", "title": "Greggio in calo su aumento timori domanda, produzione Libia", "topics": ["petrolio", "timori", "il", "su", "produzione", "libia", "si", "greggio", "di", "del", "che", "\u00e8", "domanda", "della", "aumento", "la", "calo"]}