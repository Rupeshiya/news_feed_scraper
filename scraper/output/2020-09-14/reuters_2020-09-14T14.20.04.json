{"authors": ["Alex Lawler"], "body": "Un modellino stampato in 3D di una pompa petrolifera davanti al logo Opec, il 14 aprile 2020. REUTERS / Dado Ruvic\n\nLONDRA (Reuters) - La domanda mondiale di petrolio subir\u00e0 una maggiore flessione nel 2020 rispetto a quanto precedentemente previsto a causa del coronavirus e si riprender\u00e0 molto pi\u00f9 lentamente rispetto alle attese nel 2021, secondo l\u2019Opec, che prevede che per il gruppo e i Paesi alleati sar\u00e0 ancora pi\u00f9 difficile fornire supporto al mercato.\n\nLa domanda mondiale di petrolio croller\u00e0 di 9,46 milioni di barili al giorno quest\u2019anno, secondo il rapporto mensile dell\u2019Opec, oltre la flessione di 9,06 milioni di barili al giorno stimata lo scorso mese.\n\nI prezzi del petrolio sono crollati in un quadro in cui la crisi del coronavirus ha limitato viaggi e attivit\u00e0 economiche. Se alcuni Paesi hanno allentato le misure di lockdown, permettendo alla domanda di risalire, i casi in continua crescita e l\u2019aumento della produzione di petrolio hanno pesato sui prezzi.\n\n\u201cI rischi restano elevati e orientati al ribasso, legati in particolar modo allo sviluppo dei casi di contagio da Covid-19 e di possibili cure\u201d, afferma l\u2019Opec in riferimento all\u2019outlook per il 2021.\n\n\u201cSi prevede che il maggiore impiego di telelavoro e videoconferenze porr\u00e0 un freno alla ripresa dei carburanti per il trasporto ai livelli del 2019\u201d.\n\nCi\u00f2 significa che la domanda rimbalzer\u00e0 pi\u00f9 lentamente del previsto il prossimo anno. L\u2019Opec prevede che i consumi aumenteranno nel 2021 di 6,62 milioni di barili al giorno, 370.000 barili al giorno in meno rispetto alle stime dello scorso mese.\n\nLe scorte di petrolio sono aumentate a causa del crollo della domanda. L\u2019Opec ha riferito che le riserve nei Paesi pi\u00f9 sviluppati sono diminuite di 4,5 milioni di barili a luglio, ma che sono rimaste a 260,6 milioni di barili al di sopra della media di cinque anni, un parametro stabilito prima della pandemia come livello auspicabile.\n\nIl greggio LCOc1 scambiava sotto ai 40 dollari al barile dopo la pubblicazione del report, meno di quanto molti Paesi membri dell'Opec necessitano per pareggiare il bilancio. I prezzi sono scesi di circa il 15% dall'inizio del mese.", "current_date": "2020-09-14 22:44:49.120141", "publish_date": "2020-09-14", "publish_datetime": "2020-09-14 14:20:04+00:00", "publish_time": "14:20:04", "source": "reuters", "title": "Opec vede maggiore calo domanda petrolio, virus pone ancora molte sfide", "topics": ["milioni", "maggiore", "calo", "sono", "sfide", "del", "barili", "domanda", "che", "la", "opec", "petrolio", "il", "virus", "vede", "di", "al", "pone", "molte"]}